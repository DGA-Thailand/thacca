---
title: "รวมผลงานซอฟต์พาวเวอร์สาขาแฟชั่น : มุ่งยกระดับทักษะแฟชั่นตั้งแต่ต้นน้ำ
  สู่การแสดงศักยภาพให้โลกรับรู้"
image: /images/article/blank-4-grids-collage.jpg
date: 2024-12-27
draft: false
tags:
  - fashion
---
ผลงานตลอด 1 ปีของ THACCA ภายใต้การทำงานอย่างเข้มข้น โดยคณะอนุกรรมการขับเคลื่อนอุตสาหกรรมด้านแฟชั่น ได้มุ่งเน้นไปที่ “ต้นน้ำ” คือ การยกระดับทักษะสร้างสรรค์ด้านแฟชั่นเป็นหลัก เพื่อเป็นรากฐานในการต่อยอดให้บุคลากรคุณภาพเหล่านี้ออกไปโลดแล่นรังสรรค์ผลงานแฟชั่น โชว์ศักยภาพให้โลกเห็นว่า “ประเทศไทยกลับมาแล้ว”

เริ่มจากการอบรมเพื่อ Upskill Reskill ภายใต้นโยบาย “หนึ่งครอบครัว หนึ่งซอฟต์พาวเวอร์ (OFOS)” ที่คณะอนุกรรมการขับเคลื่อนอุตสาหกรรมด้านแฟชั่น ร่วมมือกับ กรมส่งเสริมอุตสาหกรรม สถาบันพัฒนาอุตสาหกรรมสิ่งทอ และหน่วยงานพันธมิตรอื่นๆ ทั้งภาครัฐ ภาคเอกชน และสถาบันการศึกษา ช่วยกันออกแบบหลักสูตรกว่า 17 หลักสูตร ครอบคลุม 4 ด้าน (1) เสื้อผ้าและเครื่องแต่งกาย (2) หัตถกรรม (3) ผลิตภัณฑ์ความงาม (4) อัญมณีและเครื่องประดับ จนถึงตอนนี้มีผู้ผ่านการอบรมแล้วมากกว่า 1,686 คนจากทุกภูมิภาคทั่วประเทศ

นอกจากนั้น ยังมีการส่งเสริมการตลาด และแสดงศักยภาพแฟชั่นของคนรุ่นใหม่ ผ่านการจัดงาน “Show Pow” งานมหกรรมแฟชั่นไทยที่ขนทัพแบรนด์แฟชั่นรุ่นใหม่กว่า 100 แบรนด์มาโชว์ศักยภาพฝีมือสร้างสรรค์ของคนไทย อัดแน่นด้วย Fashion Show และ Fashion Talk เพื่อแลกเปลี่ยนประสบการณ์จริงจากผู้ประกอบการรุ่นใหญ่ เล่าสู่กันฟังกับผู้ประกอบการรุ่นใหม่

ทั้งหมดนี้ คือ ความตั้งใจของ THACCA ที่มุ่งมั่นขับเคลื่อนอุตสาหกรรมแฟชั่นผ่านการยกระดับตั้งแต่ทักษะฐานราก คือ “ต้นน้ำ” เพื่อให้อุตสาหกรรมแฟชั่นเติบโตได้อย่างแข็งแกร่งและยั่งยืน เป็นหนึ่งในเครื่องยนต์ทางเศรษฐกิจตัวใหม่ที่จะพาประเทศไทยหลุดพ้นจากกับดักรายได้ปานกลาง สู่ประเทศรายได้สูงต่อไปในอนาคต
