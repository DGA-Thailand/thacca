---
title: "ผลงานซอฟต์พาวเวอร์ด้านกีฬามวยไทย ปี 2567 : บ่มเพาะคลื่นรุ่นใหม่
  ส่งออกมวยไทยสู่สายตาชาวโลก"
image: /images/article/blank-4-grids-collage-1-.jpg
date: 2024-12-30
draft: false
tags:
  - sport
---
1 ปีที่ผ่านมา THACCA โดยคณะอนุกรรมการขับเคลื่อนอุตสาหกรรมด้านกีฬา ได้ผลักดันศักยภาพกีฬามวยไทย ร่วมกับหน่วยงานที่เกี่ยวข้องทั้งภาครัฐ เอกชน และพันธมิตรจากต่างประเทศ เพื่อส่งเสริมให้กีฬามวยไทย ถูกยกระดับทั้งระบบ ตั้งแต่ต้นน้ำ ไปจนถึงปลายน้ำ

“VISA กีฬา-มวยไทย” : เพื่อให้การส่งออกนักฬาไทย โดยเฉพาะนักกีฬามวยไทยสามารถออกไปแข่งขันและโชว์ศักยภาพให้โลกเห็นได้อย่างรวดเร็วทันใจ จึงได้หารือร่วมกับกระทรวงการต่างประเทศ ผลักดันจนเกิด “ศูนย์บริการเบ็ดเสร็จ (One Stop Service)” เพื่อให้กระบวนการทำวีซ่าให้นักกีฬาไทย สะดวกรวดเร็วมากยิ่งขึ้น ทั้งยัง ขยายระยะเวลาฟรีวีซ่าสำหรับชาวต่างชาติที่บินมาเรียนมวยไทย จากเดิม 60 วัน เพิ่มเป็น 90 วัน เพื่อส่งเสริมให้ชาวต่างชาติบินมาเรียนมวยไทยในประเทศมากยิ่งขึ้น

“โชว์ศักยภาพมวยไทย สู่สายตาชาวโลก” : ได้มีการจัดโรดโชว์พานักมวยไทยไปแสดงและแลกเปลี่ยนศิลปะการป้องกันตัวกับต่างประเทศ ภายใต้โครงการ Amazing Muay Thai Master Class Global Tour โดยประเดิม 6 ประเทศแรก คือ ฝรั่งเศส สหรัฐอเมริกา แคนาดา ออสเตรเลีย อิตาลี และสิงคโปร์ ก่อนจะขยายต่อไปในปีหน้า

นอกจากนี้ ยังมีโครงการ MuayThai for Official ที่เราส่งนักกีฬาและครูฝึกมวยไทย ไปฝึกสอนในค่ายทหารชาติพันธมิตรทั่วโลก 4 ประเทศหลัก เพื่อเป็นการกระชับความสัมพันธ์ระหว่างชาติพันธมิตรในฐานะ “ทูตซอฟต์พาวเวอร์ไทย”

“OFOS บ่มเพาะทักษะมวยไทยทั้งระบบ” : คณะอนุกรรมการฯ ได้ริเริ่มให้มีการฝึกอบรมทักษะที่เกี่ยวข้องกับมวยไทยทั้งระบบ เริ่มตั้งแต่อบรม “เยาวชน” บ่มเพาะคลื่นลูกใหม่ ประเดิม 23 โรงเรียนในกทม. ตั้งเป้าผลิตนักมวยเยาวชน 1,150 คน 

อบรม “ครูมวย” เพื่อให้ได้มาตรฐานระดับ License กว่า 148 คน เพื่อส่งออกไปสอนยังยิมมวยไทยทั่วโลก อบรม “กรรมการผู้ตัดสินมวยไทย” ให้มีมาตรฐานเดียวกันแล้วกว่า 192 คน อบรม “ผู้จัดการบริหารค่ายมวย” แล้วกว่า 60 คน เพื่อส่งเสริมให้เกิดค่ายมวย ยิมมวยในอนาคต และอบรม “ผู้จัดการแข่งขันมวยไทย” เพื่อยกระดับมาตรฐานให้เทียบเท่าการแข่งกีฬาสากล 60 คน ซึ่งการอบรม OFOS ทั้ง 5 หลักสูตร ถือเป็นทั้งระบบขนานแท้

บ่มเพาะคลื่นลูกใหม่ ส่งออกมวยไทยสู่สายตาชาวโลก ถือเป็นแนวคิดหลักในการทำงานตลอด 1 ปีที่ผ่านมา แต่นี่ก็ถือเป็นเพียงก้าวเล็กๆ เริ่มต้น 1 ปีบนเส้นทางความฝันที่ยาวไกลและยิ่งใหญ่ของคณะอนุกรรมการฯ และผู้เกี่ยวข้อง หลังจากนี้ เราจะได้เห็นความเคลื่อนไหวที่ค่อยๆ ก่อตัวและสร้างการเปลี่ยนแปลงแบบพลิกวงการมวยไทยในปีต่อไปอย่างแน่นอน
