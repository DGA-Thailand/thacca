---
title: Soft Power ไทยอยู่อันดับที่เท่าไหร่ของโลก ?
image: images/article/global-softpowe-index-2024.jpeg
date: 2024-03-06T10:18:35.845Z
description: ผลการจัดอันดับ Soft Power ของประเทศต่าง ๆ ทั่วโลกในปี 2024
  ออกมาแล้ว โดย Brand Finance องค์กรที่เป็นผู้สำรวจได้เปิดเผยผ่าน รายงาน Global
  Soft Power Index 2024 เพื่อให้ประเทศต่าง ๆ ใช้เป็นข้อมูลในการดำเนินนโยบาย
  เสริมจุดอ่อน สร้างจุดแข็ง และปรับปรุงแบรนด์ของประเทศตามที่ต้องการ
tags:
  - committee
---
ผลการจัดอันดับ Soft Power ของประเทศต่าง ๆ ทั่วโลกในปี 2024 ออกมาแล้ว โดย Brand Finance องค์กรที่เป็นผู้สำรวจได้เปิดเผยผ่าน รายงาน Global Soft Power Index 2024 เพื่อให้ประเทศต่าง ๆ ใช้เป็นข้อมูลในการดำเนินนโยบาย เสริมจุดอ่อน สร้างจุดแข็ง และปรับปรุงแบรนด์ของประเทศตามที่ต้องการ

การจัดอันดับของ Brand Finance จะใช้ตัวชี้วัด 3 ด้าน คือ ความคุ้นเคย (Familiarity) ชื่อเสียง (Reputation) และอิทธิพลที่มีต่อประเทศอื่น (Influence) ร่วมกับการวิเคราะห์ผ่าน 8 เสาหลักของ Soft Power ได้แก่ ธุรกิจและการค้า (Business & Trade) การปกครอง (Governance) ความสัมพันธ์ระหว่างประเทศ (International Relations) วัฒนธรรมและมรดก (Cultural & Heritage) สื่อและการสื่อสาร (Media & Communication) การศึกษาและวิทยาศาสตร์ (Education & Science) ประชาชนและค่านิยม (People & Values) และอนาคตอันยั่งยืน (Sustainable Future)

นอกจากนี้แต่ละเสายังมีตัวชี้วัดย่อย ๆ อีกมากกว่า 40 ข้อ เช่น ความคล่องตัวในการทำธุรกิจ เสถียรภาพทางการเมือง อิทธิพลทางการทูต ความเป็นมิตรของผู้คน หรือการลงทุนในเทคโนโลยีและพลังงานสะอาด เป็นต้น

สำหรับปีนี้ ประเทศที่ครองอันดับ 1 ของโลกยังคงเป็นเจ้าเก่าเจ้าเดิม คือ สหรัฐอเมริกา (78.8 คะแนน) อันดับที่ 2 สหราชอาณาจักร (71.8 คะแนน) อันดับที่ 3 จีน (71.2 คะแนน) ไต่ขึ้นมาจากอันดับ 5 ในปีที่แล้ว อันดับที่ 4 ญี่ปุ่น 70.6 คะแนน และอันดับที่ 5 เยอรมนี (69.8 คะแนน) ล่วงลงมาจากอันดับ 3

สำหรับประเทศไทยนั้นอยู่ในอันดับที่ 40 ของโลก ได้คะแนนไป 44.8 คะแนน ขยับจากอันดับที่ 41 เมื่อปีที่แล้ว โดยได้คะแนนเพิ่มขึ้น 2.4 คะแนน 

สำหรับภาพรวมในอาเซียน ไทยอยู่อันดับที่ 3 รองจากสิงคโปร์ที่อยู่ในอันดับที่ 22 (54.4 คะแนน) และมาเลเซีย อันดับที่ 35 (45.7 คะแนน) ส่วนประเทศที่รั้งท้ายในอาเซียน คือ ประเทศลาว อันดับที่ 134 (30.5 คะแนน)

อย่างไรก็ตาม Brand Finance เป็นเพียงองค์กร ๆ หนึ่งที่รวบรวมข้อมูลและจัดอันดับ Soft Power ของโลก ยังมีองค์กรอื่นอีกมากมายที่จัดทำรายงานอันดับ Soft Power ด้วยเหมือนกัน เช่น The Soft Power 30 by Portland หรือ Monocle เป็นต้น ซึ่งแต่ละองค์กรจะโฟกัสที่ดัชนีชี้วัดต่าง ๆ แตกต่างกันไป ไม่ว่าจะเป็นการเมืองระหว่างประเทศ เศรษฐกิจ จำนวนเหรียญทองโอลิมปิก หรือรูปแบบสถาปัตยกรรมก็ตาม ดังนั้นอันดับ Soft Power ที่เราเห็นนี้จึงเป็นไปตามมุมมองของแต่ละองค์กรนั้นเอง

อ่านรายงาน Global Soft Power Index 2024 ได้ที่: https://static.brandirectory.com/reports/brand-finance-soft-power-index-2024-digital.pdf?fbclid=IwAR2dVyCRT568sEaWo7FUEnF-bRV_D5Z5yHJXORBePEiO17BV6KL-Kc8ar3A
