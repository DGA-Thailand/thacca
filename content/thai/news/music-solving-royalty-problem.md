---
title: สะดวก ง่าย ไม่ซ้ำซ้อน อนุกรรมการดนตรีเดินหน้าแก้ปัญหาการจัดเก็บลิขสิทธิ์
image: /images/news/music-solving-royalty-problem.jpg
date: 2024-02-28
draft: false
description: ในการประชุมคณะอนุกรรมการขับเคลื่อนอุตสาหกรรมด้านดนตรี ครั้งที่ 2/67 เสนอแก้ไขกฎหมายเรื่องลิขสิทธิ์เพลง โดยเฉพาะประเด็นที่ประเทศไทยมีองค์กรจัดเก็บค่าลิขสิทธิ์เพลงจำนวนมากเกินไป
tags:
  - music
---

ในการประชุมคณะอนุกรรมการขับเคลื่อนอุตสาหกรรมด้านดนตรี ครั้งที่ 2/67 เสนอแก้ไขกฎหมายเรื่องลิขสิทธิ์เพลง โดยเฉพาะประเด็นที่ประเทศไทยมีองค์กรจัดเก็บค่าลิขสิทธิ์เพลงจำนวนมากเกินไป

ปัญหาเรื่องลิขสิทธิ์เพลงตอนนี้ คือ ประเทศไทยมีองค์กรจัดเก็บค่าลิขสิทธิ์เพลงมากกว่า 35 องค์กร ทำให้การจัดการและการโอนลิขสิทธิ์ไม่เป็นเอกภาพ และเกิดความซ้ำซ้อน นำไปสู่ปัญหาการแอบอ้างว่าเป็นผู้รับมอบอำนาจและไปรีดไถกับผู้ใช้งานลิขสิทธิ์ รวมถึงความไม่มีมาตรฐานและไม่เป็นธรรมในการจ่ายผลตอบแทนให้กับเจ้าของลิขสิทธิ์

ขณะที่ต่างประเทศ มีองค์กรจัดเก็บค่าลิขสิทธิ์เพียง 1-2 องค์กรเท่านั้น ที่ทำหน้าที่ดูแลผลงานเพลงหลักแสนหลักล้านเพลง ทำให้ง่ายและเป็นประโยชน์กับผู้ใช้งานในการขออนุญาตใช้ลิขสิทธิ์

ดังนั้นคณะอนุฯ ด้านดนตรี จึงเสนอให้มีการควบคุมจำนวนองค์กรจัดเก็บค่าลิขสิทธิ์ให้น้อยลง โดยกำหนดให้แต่ละองค์กรต้องมีเพลงในกำกับดูแลอย่างน้อย 30,000 เพลง โดยให้องค์กรรายเล็ก ๆ รวมตัวกันหรือมอบอำนาจจัดเก็บค่าลิขสิทธิ์ให้องค์กรใหม่แทน ซึ่งจะลดจำนวนองค์กรให้เหลือเพียง 5-6 องค์กรเท่านั้น เพื่อความสะดวกในการขอใช้ลิขสิทธิ์สำหรับคนดนตรี

นอกจากนี้ ยังเสนอให้แก้ไขกฎหมายลิขสิทธิ์ในด้านอื่น ๆ อีก เช่น องค์กรที่จะทำหน้าที่จัดเก็บค่าลิขสิทธิ์จะต้องขึ้นทะเบียนกับจากกรมทรัพย์สินทางปัญญาก่อน และเจ้าของเพลงที่ได้มอบหมายองค์กรจัดเก็บให้ทําหน้าที่จัดเก็บค่าลิขสิทธิ์แล้ว จะอนุญาตให้องค์กรจัดเก็บอื่นทําการจัดเก็บซ้ําซอนในเพลงเดียวกันอีกไม่ได้ เป็นต้น
