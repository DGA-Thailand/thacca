---
title: ทำถึงเกินคุณน้า! "พาณิชย์" จับมือ "คณะซอฟต์พาวเวอร์" พา "มายอาโป-ฟรีนเบค"
  มาพบ "นายกฯนิด" ถึงทำเนียบฯ
image: /images/news/6946-1-.jpg
date: 2024-03-19T14:54:00.000Z
tags:
  - series
---
ทำถึงเกินคุณน้า! "พาณิชย์" จับมือ "คณะซอฟต์พาวเวอร์" พา "มายอาโป-ฟรีนเบค" มาพบ "นายกฯนิด" ถึงทำเนียบฯ ดัน ‘สินค้าชุมชน’ จากผู้ประกอบการรายย่อยของไทยเข้า ‘ซีรีส์วาย' อ่ะแกร!

วันนี้ (19 มีนาคม) ที่ทำเนียบรัฐบาล “ภูมิธรรม เวชยชัย” รองนายกรัฐมนตรีและรัฐมนตรีว่าการกระทรวงพาณิชย์ จับมือ “กฤษดา วิทยาขจรเดช” ผู้บริหารจาก Be on Cloud เจ้าของซีรีส์วาย เรื่อง ‘SHINE’ และ “ศุภพงษ์ อุดมแก้วกาญจนา” ผู้บริหาร Idol Factory เจ้าของซีรีส์ยูริ เรื่อง ‘ปิ่นภักดิ์’ และนักแสดงนำ “มาย” ภาคภูมิ ร่มไทรทอง “อาโป” ณัฐวิญญ์ วัฒนกิติพัฒน์, “ฟรีน” สโรชา จันทร์กิมฮะ, “เบ็คกี้” รีเบคก้า แพทรีเซีย อาร์มสตรอง เข้าพบ เศรษฐา ทวีสิน นายกรัฐมนตรี และ รัฐมนตรีกระทรวงการคลัง

โดยงานครั้งนี้มีขึ้นจากความร่วมมือประเด็น ‘ซอฟต์พาวเวอร์’ ที่รัฐบาลยกให้เป็นการยกระดับศักยภาพของประเทศทุกมิติ ทุกองคาพยพของรัฐบาลต้องมาช่วยกัน ซึ่งกระทรวงพาณิชย์รับหน้าที่เป็น ‘ผู้ประสานงาน’ ระหว่างผู้ประกอบการรายย่อย และ ทีมงานซีรีส์วาย-ยูริ ให้มาเจอกัน และร่วมกันสนับสนุนสินค้าชุมชนจาก SME รายย่อย ซึ่งอาจไม่มีกำลังในการทำตลาดหรือดันสินค้าดีของตัวเองไปอยู่ในหน้าร้านใหญ่และมีอิทธิพลอย่าง ‘ซีรีส์-ละคร-ภาพยนตร์’ แต่ในรัฐบาลนี้ ได้เกิดขึ้นแล้ว!

คุณภูมิธรรม บอกว่า กระทรวงพาณิชย์พร้อมรับนโยบายของรัฐบาลเศรษฐา และภายใต้คณะกรรมการพัฒนาซอฟต์พาวเวอร์แห่งชาติ ผ่านกลไกลกรมส่งเสริมการค้าระหว่างประเทศฯ ปรับแนวคิดการทำงานของกระทรวง ให้ทำการตลาดตอบโจทย์โลกยุคใหม่ ความร่วมมือระหว่างกระทรวงพาณิชย์ และ ซีรีส์วาย-ยูริ เป็นการเริ่มต้นจากความรักและความเท่าเทียมของมนุษย์ และเห็นพ้องต้องกันว่าจะช่วยขับเคลื่อนเศรษฐกิจไทยต่อได้ สร้างรายได้ให้สินค้าและบริการในชุมชนที่อาจจะมีศักยภาพแต่ยังไม่เป็นที่รู้จักผ่านตัวซีรีส์วายและยูริ

“ผมเองได้สัมผัสถึงพลังงานดีๆ ที่น้องๆ แฟนคลับจากทั่วโลกได้ส่งกำลังใจ และความรักให้กับน้องมาย อาโป ฟรีน และเบคกี้ ด้วยตัวเองแล้ว เข้าใจจากประสบการณ์จริง ที่ทำเอากระทรวงพาณิชย์ซึ่งมีอายุกว่าร้อยปีเกือบแตกมาแล้ว กระทรวงพาณิชย์เรามาถูกทางกับการทำงานตอบโจทย์ผู้บริโภคในโลกเศรษฐกิจใหม่ที่ต้องอาศัยความร่วมมือกับน้องอินฟลูเอนเซอร์ เหล่านี้อย่างจริงจัง” ภูมิธรรม กล่าว

รองนายกฯ กล่าวด้วยความภาคภูมิใจ กระทรวงพาณิชย์พร้อมร่วมมือกับทุกหน่วยงาน ที่จะมาร่วมมือกันต่อยอด และเปิดประตูสู่ชาวโลก ให้รับรู้ถึงการเปิดกว้างของสังคมไทย ที่พร้อมยอมรับทุกความเท่าเทียม

ด้าน นายกฯ กล่าวสนับสนุนว่า ดีใจที่เห็นสังคมไทยเปิดกว้าง รัฐบาลนี้จะผลักดันความเท่าเทียมและความเสมอภาคทางเพศผ่านกฎหมาย โดยเฉพาะ พ.ร.บ. สมรสเท่าเทียม เพื่อให้ทุกคน ทุกเพศภาพมีสิทธิ์ทางกฎหมายที่เท่ากัน ผมชื่นชมกระทรวงพาณิชย์ที่ทำงานด้วยวิสัยทัศน์ทันสมัย ตอบโจทย์เศรษฐกิจยุคใหม่ และสามารถหาความร่วมมือกับพันธมิตรที่ยอดเยี่ยม มาผนึกกำลังช่วยต่อยอดซึ่งกันและกันเชื่อมั่นว่าจะเป็นผลที่เห็นเป็นรูปธรรมได้อย่างแน่นอน!
