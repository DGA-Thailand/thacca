---
title: ดัน Soft Power ด้วยการ “ลดภาษี” งานศิลปะและรถยนต์โบราณ
image: /images/news/430680893_122128571672197611_705832182815471883_n.jpg
date: 2024-03-13T14:26:24.823Z
---
คณะรัฐมนตรีเห็นชอบหลักการมาตรการส่งเสริมงานศิลปะและรถยนต์โบราณ (Classic Cars) ผ่านการ “ลด-ยกเว้นภาษี” เพื่อส่งเสริม Soft Power ไทยด้านงานศิลปะ ดันประเทศไทยเป็นศูนย์กลางการท่องเที่ยว (Tourism Hub)

โดยมีมาตรการ 4 มาตรการ

1. “สนับสนุนการซื้องานศิลปะ” 
: ให้พวกเราคนธรรมดา (ผู้มีเงินได้) แต่ไม่รวมถึงห้างหุ้นส่วนสามัญ หรือคณะบุคคลที่มิใช่นิติบุคคล สามารถหักลดหย่อนค่าซื้องานศิลปะด้านจิตรกรรม หรือประติมากรรมในประเทศ ในลักษณะการยกเว้นไม่ต้องนำเงินได้เท่าที่ได้จ่ายเป็นค่าซื้องานศิลปะชิ้นนั้นๆมารวมคำนวณภาษีเงินได้บุคคลธรรมดาตามจำนวนที่จ่ายจริง แต่ต้องไม่เกิน 100,000 บาทในปีภาษี สำหรับการซื้องานศิลปะ

2. “สนับสนุนศิลปินสร้างสรรค์งานศิลปะ” 
: ให้มีการบรรเทาภาระภาษีให้แก่ศิลปินในประเทศไทย โดยให้ผู้มีเงินได้ฯ ตามมาตรา 40 (6) ประมวลรัษฎากรที่เป็นเงินได้จากวิชาชีพอิสระประณีตศิลปกรรมหักค่าใช้จ่ายเป็นการเหมาเพิ่มขึ้นจาก 30% เป็น 60%

3. “ลดหรือยกเว้นอากรขาเข้างานศิลปะ” 
: ให้มีการลดหรือยกเว้นอัตราอากรสำหรับงานศิลปะ รวมถึงวัสดุอุปกรณ์ที่เกี่ยวข้องกับงานศิลปะ เพื่อลดต้นทุนในการผลิตงานศิลปะ รวมถึงลดต้นทุนในการนำเข้างานศิลปะเพื่อนำมาจัดแสดงงานศิลปะระดับประเทศ และ ระดับนานาชาติในเมืองไทย

4. “มาตรการภาษีเพื่อส่งเสริมรถยนต์โบราณ (Classic Cars)” 
: ยกเว้นภาษีนำเข้าสินค้ารถยนต์โบราณเฉพาะรถยนต์เท่านั้น (ไม่รวมจักรยานยนต์) เพื่อเพิ่มมูลค่าทางเศรษฐกิจผ่านการสนับสนุนจัดกิจกรรมสำหรับรถยนต์โบราณ เช่น การประกวด การจัดแสดงนิทรรศการ การจัดขบวนคาราวาน ช่วยส่งเสริมการท่องเที่ยวในประเทศ รวมถึงส่งเสริมอุตสาหกกรรมการผลิตหรือบูรณะรถยนต์โบราณ


ซึ่งคณะรัฐมนตรี (ครม.) มอบหมายให้หน่วยงานที่เกี่ยวข้องดำเนินการศึกษารายละเอียด ผลประโยชน์ และผลกระทบ ทั้งในมิติเศรษฐกิจ การคลัง สังคม และข้อกฎหมายต่างๆ ที่เกี่ยวข้องให้รอบคอบ เพื่อนำเสนอคณะรัฐมนตรีต่อไป
