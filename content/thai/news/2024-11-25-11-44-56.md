---
title: ภาพการอบรม “ยกระดับบุคลากรในอุตสาหกรรมอัญมณีและเครื่องประดับ”
image: /images/news/blank-5-grids-collage-12-.jpg
date: 2024-11-25
draft: false
tags:
  - ofos
  - fashion
---
เสร็จสิ้นกันไปแล้วกับโครงการ “ยกระดับบุคลากรในอุตสาหกรรมอัญมณีและเครื่องประดับ” ซึ่งจัดขึ้นเมื่อวันที่ 20-22 พ.ย. 67 ที่ สถาบันอัญมณีเครื่องประดับไทยและการออกแบบ มหาวิทยาลัยเทคโนโลยีราชมงคลพระนคร



โดยเกิดขึ้นจากความตั้งใจของ THACCA และคณะอนุกรรมการขับเคลื่อนอุตสาหกรรมด้านแฟชั่น ที่ต้องการยกระดับศักยภาพของบุคลากรในอุตสาหกรรมอัญมณี เพื่อพัฒนาวงการอัญมณีและเครื่องประดับของไทย ตามนโยบาย “หนึ่งครอบครัว หนึ่งซอฟต์พาวเวอร์ (OFOS)”



อุตสาหกรรมอัญมณีและเครื่องประดับ เป็นสินค้าส่งออกหลักของไทยที่สร้างรายได้เข้าประเทศอย่างมหาศาลในทุกๆ ปี แต่ pain point ที่ทำให้อุตสาหกรรมอัญมณีและเครื่องประดับของไทยไม่สามารถเติบโตไปได้มากกว่านี้ แม้ว่าจะมีศักยภาพในการเป็นเบอร์ 1 ของโลก คือ การขาดแคลนบุคลากรด้านฝีมือแรงงานเพื่อการออกแบบและการผลิตสินค้า และการขาดโอกาสในการพัฒนาสินค้าที่ต้องใช้ความคิดสร้างสรรค์



การอบรมครั้งนี้ จึงตั้งเป้าถ่ายทอดเทคนิคและกระบวนการผลิตอัญมณีและเครื่องประดับ พร้อมกับการออกแบบเครื่องประดับเบื้องต้นจาก AI รวมถึงโอกาสและความท้าทายในการพัฒนาวงการอัญมณีและเครื่องประดับไทย เพื่อสร้างแรงงานรุ่นใหม่ป้อนเข้าสู่อุตสาหกรรม รักษาองค์ความรู้ในเรื่องการเจียระไนที่ประณีตของคนไทย และเตรียมความพร้อมให้กับแรงงานไทยรับมือกับความท้าทายใหม่ๆ ที่เข้ามา



คนไทยจะต้องไม่เป็นแค่แรงงานเจียระไนอัญมณีและเครื่องประดับ แต่เราจะสร้างคนไทยให้เป็นศิลปินผู้ออกแบบเครื่องประดับในระดับโลก เพื่อยกระดับ “คุณภาพชีวิต” ของคนไทย และทำให้ประเทศไทยให้กลายเป็น “ประเทศรายได้สูง” ด้วย “ซอฟต์พาวเวอร์”
