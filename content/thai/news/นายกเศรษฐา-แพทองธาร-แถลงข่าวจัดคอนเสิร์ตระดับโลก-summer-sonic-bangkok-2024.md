---
title: งานนี้เอาจริง! นายกเศรษฐา-แพทองธาร แถลงข่าวจัดคอนเสิร์ตระดับโลก SUMMER
  SONIC BANGKOK 2024
image: /images/news/434656591_122133089348197611_2981622127793063268_n-2.jpg
date: 2024-03-27T10:58:31.936Z
draft: false
tags:
  - festival
  - music
---
งานนี้เอาจริง! นายกเศรษฐา-แพทองธาร แถลงข่าวจัดคอนเสิร์ตระดับโลก SUMMER SONIC BANGKOK 2024 ร่วมกับผู้ก่อตั้ง ผลักดันประเทศไทยเป็น Festival HUB พร้อมสนับสนุนอุตสาหกรรมดนตรีในประเทศเพื่อส่งออกวัฒนธรรมสร้างสรรค์ไทย

“SUMMER SONIC” งานเทศกาลดนตรีใหญ่ของประเทศญี่ปุ่น เป็นเวทีที่มีศิลปินระดับโลกมาร่วมงานมากมาย และยังเป็นเวทีที่เปิดโอกาสให้ศิลปินดาวรุ่งทั่วเอเชียได้ขึ้นแสดงและแจ้งเกิดในระดับเอเชียและระดับสากล สำหรับปีนี้เป็นครั้งแรกที่ SUMMER SONIC มาจัดที่ประเทศไทย โดยใช้ชื่อว่า “SUMMER SONIC BANGKOK” โดยจะจัดขึ้นในวันที่ 24-25 สิงหาคม 2567 ที่ อิมแพค เมืองทองธานี

รัฐบาลนำโดย เศรษฐา ทวีสิน นายกรัฐมนตรี ในฐานะประธานคณะกรรมการยุทธศาสตร์ซอฟต์พาวเวอร์แห่งชาติ และ แพทองธาร ชินวัตร ในฐานะรองประธานคณะกรรมการฯ จึงได้แถลงข่าวร่วมกับ นาโอกิ ชิมิซุ ผู้ก่อตั้ง SUMMER SONIC และ โอตากะ มาซาโตะ อุปทูตญี่ปุ่นประจำประเทศไทย

เศรษฐา ทวีสิน นายกรัฐมนตรี และประธานคณะกรรมการยุทธศาสตร์ซอฟต์พาวเวอร์แห่งชาติ รู้สึกยินดีเป็นอย่างยิ่งที่เทศกาลดนตรีระดับโลกอย่าง SUMMER SONIC มาจัดที่ประเทศไทยครั้งแรกอย่างเป็นทางการ โดยเทศกาลดนตรีนี้ถือเป็นเทศกาลสำคัญของญี่ปุ่นที่สามารถดึงนักท่องเที่ยวเข้าประเทศได้มากถึง 350,000 คนต่อปี ถือเป็นเรื่องน่ายินดีที่ปีนี้ประเทศไทยได้รับโอกาสในการจัดงานครั้งนี้

SUMMER SONIC BANGKOK 2024 จะเป็นโอกาสสำคัญให้ศิลปินไทยและทุกคนที่มีหัวใจรักดนตรี และจะเป็นจุดเริ่มต้นให้ประเทศไทยเป็น Tourism Hub รวมถึงสร้างให้ประเทศไทยเป็นแลนด์มาร์คสำคัญของโลกดนตรี และใช้ดนตรีในการส่งออกวัฒนธรรมสร้างสรรค์ของไทย รัฐบาลพร้อมสนับสนุนและอำนวยความสะดวกทุกช่องทางให้กับการจัดงาน ทีมศิลปิน รวมถึงผู้เข้าร่วมงานอย่างเต็มที่

ด้าน แพทองธาร ชินวัตร รองประธานคณะกรรมการยุทธศาสตร์ซอฟต์พาวเวอร์แห่งชาติ กล่าวว่าเทศกาลดนตรีเป็นหนึ่งใน Festival Economy ที่จะช่วยขับเคลื่อนเศรษฐกิจในหลายมิติ นอกจากนี้ยังเป็นพื้นที่การแลกเปลี่ยนองค์ความรู้เพื่อพัฒนาทักษะทุกสาขาอาชีพที่เกี่ยวข้องกับอุตสาหกรรมดนตรี โดยเฉพาะกับประเทศไทยในระยะยาวด้วย

SUMMER SONIC จะเป็นพื้นที่โอกาสให้ศิลปินหน้าใหม่ได้แสดงศักยภาพ และจะเป็นส่วนหนึ่งที่ทำให้ประเทศไทยกลายเป็น Festival Hub ของภูมิภาค ซึ่งเป็นเป้าหมายของรัฐบาล งาน SUMMER SONIC BANGKOK ครั้งนี้ เป็นจุดเริ่มต้นที่ดีที่ภาครัฐกับเอกชนจะได้ร่วมกันแก้ไขปัญหาที่เป็นอุปสรรคต่อวงการดนตรีและการจัดเทศกาล เช่น การตั้งศูนย์ One Stop Service แก้ไขกฎระเบียบต่าง ๆ รวมถึงการจัดตั้ง Festival Academy เพื่อพัฒนาบุคลากรด้านการจัดเฟสติวัลที่จะเกิดขึ้นด้วย

สำหรับงาน SUMMER SONIC BANGKOK 2024 ครั้งนี้มีศิลปินทั้งไทยและต่างประเทศร่วมแสดงมากถึง 20 วงตลอดการแสดง 2 วันเต็ม โดยไลน์อัพชุดที่ 1 ทีมศิลปินที่จะมาร่วมแสดง เช่น LAUV, YOASOBI, LAUFEY AURORA, BODYSLAM (special guests BABYMETAL & F. HERO), NOTHING BUT THIEVES, BRIGHT, HENRY MOODIE, VIOLETTE WAUTIER หลังจากนี้จะมีการเปิดไลน์อัพศิลปินเพิ่มอีก ซึ่งเป็นศิลปินสุดเซอร์ไพรส์ผู้ชมอย่างแน่นอน
