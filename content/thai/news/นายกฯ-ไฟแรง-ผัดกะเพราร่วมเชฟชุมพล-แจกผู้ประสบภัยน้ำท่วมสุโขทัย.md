---
title: นายกฯ ไฟแรง ผัดกะเพราร่วมเชฟชุมพล แจกผู้ประสบภัยน้ำท่วมสุโขทัย
image: /images/news/457300848_122176924304197611_1772613841798828088_n-1-.jpg
date: 2024-08-30
draft: false
tags:
  - food
---
วันที่ 30 สิงหาคม 2567 “แพทองธาร ชินวัตร” นายกรัฐมนตรีในฐานะหัวหน้าพรรคเพื่อไทยลงพื้นที่สำรวจพื้นที่น้ำท่วมและให้กำลังใจผู้ประสบภัยน้ำท่วมที่ ต.ยางซ้าย อ.เมือง จ.สุโขทัย ในการลงพื้นที่ครั้งนี้นายกฯ ได้ร่วมลงมือผัดกะเพราะเนื้อกับ “เชฟชุมพล แจ้งไพร” ประธานคณะอนุกรรมการขับเคลื่อนอุตสาหกรรมด้านอาหาร เพื่อแจกจ่ายเป็นกำลังใจให้กับพี่น้องชาวสุโขทัยที่ประสบภัยน้ำท่วม โดยเนื้อที่ใช้ผัดครั้งนี้เป็นเนื้อโคขุนสุโขทัย วัตถุดิบที่พัฒนาขึ้นโดยคนในพื้นที่



ขณะผัดเชฟชุมพลบอกนายกฯ “สูตรเด็ดกะเพราะเนื้อสุโขทัยต้องใส่ข่า” คณะซอฟต์พาวเวอร์อาหารพร้อมแจกสูตรฟรี ไม่ต้องห่วง ส่วนนายกแพทองธารยิ้มแก้มปริถามเชฟ “ไฟติดแน่นอนใช่ไหมคะ” พร้อมรับประกันอร่อยจริงหลังชิมนายกฯ ยิ้มบอก “อร่อย ๆ”



หลังจากนั้นคุณแพทองธาร ได้มาติดตามสถานการณ์น้ำของแม่น้ำยมและพื้นที่ริมตลิ่งที่ทรุดตัว ที่ตำบลปากแคว โดยชาวบ้านได้ บอกว่า บ้านถูกน้ำท่วมซ้ำซากทุกปีหากมีเขื่อนก็คงจะดี จึงอยากได้เขื่อนจากรัฐบาลนี้



ด้านนายสมศักดิ์ เทพสุทิน รัฐมนตรีว่าการกระทรวงสาธารณสุข ในฐานะเจ้าของพื้นที่ ได้อธิบายถึงความสำคัญของแนวผนังกั้นน้ำที่ตำบลปากแควที่สามารถป้องกันน้ำท่วมตัวเมืองสุโขทัยได้ ซึ่งสามารถก่อสร้างเป็นแนวคอนกรีต และเป็นกำแพงดิน โดยกรมโยธาธิการ และผังเมืองเป็นผู้รับผิดชอบดำเนินการเรื่องนี้ ซึ่งนายสมศักดิ์ ได้หันไปสอบถามประชาชนว่าอยากได้หรือไม่ ชาวบ้านจึงพร้อมใจประสานเสียงกันว่า “อยากได้”
