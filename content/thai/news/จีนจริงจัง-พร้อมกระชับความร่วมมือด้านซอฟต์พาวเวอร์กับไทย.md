---
title: จีนจริงจัง! พร้อมกระชับความร่วมมือด้านซอฟต์พาวเวอร์กับไทย
image: /images/news/photo-collage.png-2.png
date: 2024-08-14
draft: false
tags:
  - collaboration
---
จีนจริงจัง! พร้อมกระชับความร่วมมือด้านซอฟต์พาวเวอร์กับไทย



“นพ.สุรพงษ์ สืบวงศ์ลี” รองประธานคณะกรรมการพัฒนาซอฟต์พาวเวอร์แห่งชาติ และ “ดวงฤทธิ์ บุนนาค” ประธานคณะอนุกรรมการขับเคลื่อนอุตสาหกรรมด้านการออกแบบ ให้การต้อนรับ “Ms. CHANG Yumen” อัครราชทูตที่ปรึกษาสาธารณรัฐประชาชนจีนประจำประเทศไทย, “Ms. ZHAO Jing” และ “Ms. SHI Lei” เลขานุการตรี สถานเอกอัครราชทูตสาธารณรัฐประชาชนจีนประจำประเทศไทย เพื่อหารือถึงความร่วมมือระหว่าง THACCA และสาธารณรัฐประชาชนจีน ในการพัฒนาซอฟต์พาวเวอร์ของทั้งสองประเทศร่วมกันในอนาคต



การหารือครั้งนี้ นพ.สุรพงษ์ ได้เล่าถึงเป้าหมายหลักในการยกระดับซอฟต์พาวเวอร์ของไทย ด้วยการเข้าไปสนับสนุนและพัฒนาศักยภาพของคนไทยทุกคน ผ่านการทำงานร่วมกันของรัฐบาลและเอกชน เพื่อทำให้ประเทศไทยก้าวพ้นจาก “กับดักรายได้ปานกลาง” ไปสู่การเป็นประเทศรายได้สูง และเพิ่มรายได้ของประชาชนทุกครัวเรือนให้พ้นจากเส้นความยากจน รวมถึงการร่วมมือกับประเทศพันธมิตรเพื่อสร้างความแข็งแกร่งทางวัฒนธรรมร่วมกัน



ทั้งนี้ จีนสนใจสร้างความร่วมมือในหลากหลายอุตสาหกรรม เช่น การออกแบบ, ภาพยนตร์ ละคร ซีรีส์ สารคดี และแอนิเมชัน, หนังสือ โดยได้กล่าวถึงอุตสาหกรรมหนังสือในประเทศจีนที่กำลังเฟื่องฟูอย่างมาก โดยเฉพาะแพลตฟอร์ม E-book ซึ่งสามารถต่อยอดเพื่อผลิตคอนเทนต์ในอุตสาหกรรมอื่นๆ รวมถึงมีการพูดคุยถึงโอกาสในการจัดการแข่งขัน E-Sport ระหว่างทีมไทยและทีมจีน เพื่อกระชับร่วมมือและพัฒนาอุตสาหกรรมเกมร่วมกัน พร้อมหารือถึงการผสานความร่วมมือกับ POP MART ซึ่งจะเป็นโอกาสในการยกระดับศักยภาพของอุตสาหกรรม Character Design ไทย



นอกจากนี้ ในปี 2568 จะเป็นปีที่ครบรอบ 50 ปี ของการสถาปนาความสัมพันธ์ทางการทูตอย่างเป็นทางการของไทยและจีน ซึ่งทั้งสองฝ่ายได้พูดคุยถึงการจัดงานเกี่ยวกับวัฒนธรรมสร้างสรรค์อย่างยิ่งใหญ่ และการเข้าร่วมจัด China Pavilion ในงาน THACCA SPLASH 2025 เพื่อตอกย้ำความสัมพันธ์อันแน่นแฟ้นของทั้งสองประเทศ
