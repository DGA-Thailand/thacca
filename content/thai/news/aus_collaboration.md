---
title: ออสเตรเลียเอาด้วย! ร่วมดันยุทธศาสตร์ซอฟต์พาวเวอร์
image: /images/news/aus_collaboration.jpg
date: 2024-02-23
draft: false
description: 21 ก.พ. 2567 นาย Michael Growder, First Assistant Secretary, Strategic Communications Division, กระทรวงการต่างประเทศและการค้าออสเตรเลีย พร้อมคณะ ได้เข้าพบหารือกับ นพ.สุรพงษ์ สืบวงศ์ลี กรรมการและเลขานุการคณะกรรมการยุทธศาสตร์ซอฟต์พาวเวอร์แห่งชาติ 
# tags:
---

21 ก.พ. 2567 นาย Michael Growder, First Assistant Secretary, Strategic Communications Division, กระทรวงการต่างประเทศและการค้าออสเตรเลีย พร้อมคณะ ได้เข้าพบหารือกับ นพ.สุรพงษ์ สืบวงศ์ลี กรรมการและเลขานุการคณะกรรมการยุทธศาสตร์ซอฟต์พาวเวอร์แห่งชาติ 

โดยหารือเพื่อส่งเสริมความร่วมมือระหว่างกันในประเด็นยุทธศาสตร์ซอฟต์พาวเวอร์ ซึ่งนพ.สุรพงษ์ ได้อธิบายถึงเป้าหมายหลักของนโยบายซอฟต์พาวเวอร์ในการสร้างคน สร้างงาน สร้างรายได้ และเป้าหมายที่จะทำให้ประเทศไทยหลุดพ้นจากกับดักรายได้ปานกลางไปสู่การเป็นประเทศรายได้สูง

นพ.สุรพงษ์ เล่าถึงการทำงานของคณะอนุกรรมการขับเคลื่อนอุตสาหกรรมซอฟต์พาวเวอร์ในแต่ละด้าน เช่น

- การสร้างหลักสูตรเพื่อ Upskill และ Reskill แรงงานในอุตสาหกรรมซอฟต์พาวเวอร์ด้านต่าง ๆ 
- โครงการ “หนึ่งหมู่บ้าน หนึ่งเชฟอาหารไทย” ที่ตั้งเป้าหมายจะสร้างเชฟอาหารไทย 70,000 คน จาก 70,000 หมู่บ้านทั่วประเทศ เพื่อรองรับการเพิ่มขึ้นของร้านอาหารไทยในต่างประเทศ
- การรีแบรนด์ “เครื่องหมาย Thai SELECT” ยกระดับมาตรฐานของร้านอาหารไทยในต่างประเทศ ทั้งการตรวจรับรองคุณภาพและการให้คะแนนรสชาติ เพื่อให้ชาวต่างชาติได้ลิ้มรสชาติของอาหารไทยแท้
- การปลดล็อคระเบียบและกฎหมายต่าง ๆ รวมถึงการเซนเซอร์ที่เป็นอุปสรรคต่อการพัฒนาอุตสาหกรรมภาพยนตร์ ละคร และซีรีส์ของไทย

ทั้งนี้ นาย Michael Growder ได้แสดงความสนใจเกี่ยวกับยุทธศาสตร์ซอฟต์พาวเวอร์เป็นอย่างมาก พร้อมทั้งแลกเปลี่ยนแนวคิดเรื่อง Cultural Diplomacy ที่ออสเตรเลียกำลังให้ความสนใจอยู่ โดยเฉพาะเรื่องการเปลี่ยนต้นทุนทางวัฒนธรรมให้เป็นพลังทางเศรษฐกิจ

นอกจากนี้ทั้งสองฝ่ายยังได้พูดคุยหารือถึงโอกาสที่จะได้เข้าร่วมเทศกาลด้านวัฒนธรรมของทั้งสองประเทศในอนาคต เพื่อส่งเสริมสันติภาพ เศรษฐกิจ และวัฒนธรรมสร้างสรรค์ร่วมกันในภูมิภาคอินโดแปซิฟิก