---
title: OFOS มวยไทย เริ่มลั่นระฆังยกที่หนึ่ง ประเดิม 23 โรงเรียนในกรุงเทพฯ
  ตั้งเป้าผลิตนักมวยเยาวชน 1,150 คนภายในภาคเรียนนี้
image: /images/news/444485061_122152024472197611_3655673322000183086_n-1-.jpg
date: 2024-05-29
draft: false
tags:
  - ofos
  - sport
---
หลังจากคณะกรรมการพัฒนาซอฟต์พาวเวอร์ฯ ได้ประกาศอย่างเป็นทางการให้มีการเตรียมพร้อมลงทะเบียนความสนใจหลักสูตร OFOS ในช่วงเดือนมิถุนายน 2567 ที่จะถึงนี้



คุณพิมล ศรีวิกรม์ ประธานอนุกรรมการขับเคลื่อนอุตสาหกรรมด้านกีฬา และ คุณชัชชาติ สิทธิพันธุ์ ผู้ว่าราชการกรุงเทพมหานคร ในฐานะหนึ่งในคณะกรรมการพัฒนาซอฟต์พาวเวอร์แห่งชาติ ก็ประกาศจุดพลุนำร่องโครงการ OFOS มวยไทยกับโครงการที่ชื่อว่า “MUAYTHAI FOR ALL” หรือ “ต้นกล้ามวยไทย”



โครงการนี้เป็นความร่วมมือระหว่างคณะอนุกรรมการขับเคลื่อนอุตสาหกรรมด้านกีฬากับสถานศึกษาในสังกัดกรุงเทพมหานคร โดยจะเปิดเป็นหลักสูตรวิชาเลือกสำหรับนักเรียนที่สนใจ และจะมีการจ้างครูมวยไทยมืออาชีพมาสอนในโรงเรียน สัปดาห์ละ 5 วัน วันละ 2 ชั่วโมง



โครงการนี้เริ่มที่โรงเรียนมัธยมวัดธาตุทองกับอีก 22 โรงเรียนทั่วกรุงเทพฯ โดยตั้งเป้าหมายผลิตนักมวยเยาวชนจำนวน 1,150 คน จากโรงเรียน 23 แห่ง ภายในภาคการศึกษานี้ พร้อมเร่งขยายให้ถึง 200 โรงเรียนทั่วกรุงเทพฯ ต่อไป



“ต้นกล้ามวยไทย” นอกจากส่งเสริมศักยภาพเยาวชนด้านกีฬามวยไทยแล้ว ยังเป็นการสร้างงานสร้างอาชีพสำหรับครูมวยอาชีพที่จะได้มาสอนในโรงเรียนอีกด้วย



นับว่าเป็นอีกก้าวที่สำคัญของการผลักดัน Soft Power ของประเทศไทย หลังจากนี้เราจะมีโครงการอะไรออกมาอีก และจะเป็นหลักสูตรของอนุกรรมการด้านไหน



โปรดติดตามอย่างใกล้ชิด
