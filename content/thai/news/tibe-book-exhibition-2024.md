---
title: 'ยิ่งใหญ่อีกครั้ง! ประเทศไทยเตรียมเป็น Guest of Honor ในงานหนังสือไทเป ปี 2026'
date: 2024-02-09T20:42:38+07:00
draft: false
image: "images/news/tibe-book-exhibition-2024.jpeg"
# post author
author: "THAIGOV"
# taxonomy
tags: 
  - book
type: "news"
---

อัพเดตความคืบหน้าของทีมหนังสือไทยที่จะไปจัดแสดงผลงานในงานหนังสือ Taipei International Book Exhibition 2024 (TIBE) ระหว่างวันที่ 20-25 กุมภาพันธ์ 2567 จาก ‘คณะอนุกรรมการขับเคลื่อนอุตสาหกรรมด้านหนังสือ’

ในการจัดแสดงผลงานที่ไต้หวันครั้งนี้ มีหนังสือจำนวนกว่า 143 เล่ม จากนักเขียนอิสระกว่า 43 คนและสำนักพิมพ์ 24 แห่ง หนังสือทั้งหมดรับการแปลเรื่องย่อเป็นภาษาอังกฤษและภาษาจีนแล้ว เพื่อนำเสนอในแคตตาล็อกซื้อขายลิขสิทธิ์  พร้อมเชิญสื่อมวลชน นักเขียน นักวาดภาพประกอบที่มีชื่อเสียงของประเทศไทยไปร่วมเสวนาบนเวทีกลางของงาน 6 ท่าน ได้แก่

The Standard, คุณนริศพงศ์ รักวัฒนานนท์ นักเขียนรางวัลซีไรต์คนล่าสุด, คุณวีรพร นิติประภา นักเขียนดับเบิลซีไรต์, คุณจิดานันท์ เหลืองเพียรสมุท นักเขียนรางวัลซีไรต์ ปี 2560, คุณฐานิสร์ วีระศักดิ์วงศ์ (สะอาด) และคุณจิตติณัฏฐ์ งามหนัก นักเขียนนิยายวายนามปากกา JittiRain

สำหรับบูธของประเทศไทย มีขนาดพื้นที่ 10 คูหา 90 ตร.ม. ภายใต้ธีม Boderless (หนังสือไม่มีพรมแดน) ซึ่งได้รับความสนใจจากโรงเรียนในไต้หวันที่ติดต่อขอพานักเรียนมาทัศนศึกษาแล้วอย่างน้อย 2 โรงเรียน 

นอกจากนี้ ยังได้มีการจัดพิชชิ่งนำเสนอเนื้อหาหนังสือกับโปรดิวเซอร์ไต้หวัน เพื่อนำเสนอเนื้อหาของหนังสือไทยไปดัดแปลงเป็นสื่ออื่น ๆ โดยมีบริษัทผู้ผลิตสนใจเข้าร่วมฟังมากถึง 24 ราย รวมถึงมีการจัด Business Matching ระหว่างสำนักพิมพ์ไทยและไต้หวันด้วย โดยมีสำนักพิมพ์ไต้หวันรอพบสำนักพิมพ์ไทยแล้วกว่า 30 สำนักพิมพ์

งาน Taipei International Book Exhibition (TIBE) ถือเป็นงานเทศกาลหนังสือที่ใหญ่ที่สุดในเอเชีย และใหญ่เป็นอันดับ 4 ของโลก เป็นจุดศูนย์กลางการซื้อขายลิขสิทธิ์หนังสือและการจัดแสดงผลงานหนังสือที่ใหญ่ที่สุดในโลกภาษาจีน 

การเข้าร่วมงานมหกรรมหนังสือนานาชาติไทเปของประเทศไทยในครั้งนี้ เกิดจากความร่วมมือของ 4 หน่วยงาน คือ กรมส่งเสริมการค้าระหว่างประเทศ (DITP) สำนักงานส่งเสริมการค้าในต่างประเทศ (สตค.) คณะอนุกรรมการขับเคลื่อนอุตสาหกรรมด้านหนังสือ และสมาคมผู้จัดพิมพ์และผู้จำหน่ายหนังสือแห่งประเทศไทย (PUBAT) 

โดยในปีนี้ PUBAT ได้รับการสนับสนุนงบประมาณจาก DITP ผ่านการผลักดันของคณะอนุกรรมการขับเคลื่อนอุตสาหกรรมด้านหนังสือ ทำให้หนังสือไทยได้มีโอกาสเผยแพร่สู่สายตาชาวโลก และพาให้อุตสาหกรรมหนังสือไทยก้าวสู่โลกแห่งหนังสือนานาชาติอีกครั้ง  

ยิ่งไปกว่านั้น จากการหารือของ DITP กับ Taipei Book Foundation ทำให้ประเทศไทยได้รับเกียรติให้เป็นประเทศรับเชิญเกียรติยศ (Guest of Honor) ของงาน Taipei International Book Exhibition 2026 ซึ่งถือเป็นโอกาสที่ประเทศไทยจะได้นำเสนอวัฒนธรรมสร้างสรรค์อื่น ๆ ของประเทศ นอกเหนือจากการจัดแสดงผลงานหนังสือ 

“นี่ถือเป็นการกลับมาอย่างยิ่งใหญ่ของประเทศไทยในโลกงานหนังสือนานาชาติในรอบ 10 ปี”
