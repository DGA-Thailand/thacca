---
title: LINE MAN Wongnai จับมือรัฐบาลดันซอฟต์พาวเวอร์อาหารไทยสู่เวทีโลก
image: /images/news/434652434_122134890116197611_1109251790423069743_n-2.jpg
date: 2024-04-02T16:41
draft: false
tags:
  - food
---
LINE MAN Wongnai บริษัทดิจิตัลแพลตฟอร์มที่ใหญ่ที่สุด ก่อตั้งและบริหารโดยคนไทยมาแล้วกว่า 11 ปี และมีชื่อเสียงเรื่องอารหารมายาวนานจากการเป็นแพลตฟอร์มรวบรวมร้านอาหารและรีวิวจริงจากนักชิมทั่วโลก ซึ่งเมื่อวันที่ 1 เมษายน 67 ได้จัดกิจกรรมประกาศรางวัลสุดยอดร้านอาหารไทยเพื่อคนไทย LINE MAN Wongnai Users’ Choice 2024 ปีที่ 11 เพื่อการันตีความนิยมและคุณภาพของร้านอาหารในประเทศไทย 

โดยในปีนี้ มีความพิเศษ คือ รางวัลร้านอาหารซอฟต์พาวเวอร์ ที่เป็นที่นิยมของชาวต่างชาติเมื่อมาเที่ยวประเทศไทย ซึ่งมีร้านอาหารที่ได้รับรางวัลสุดยอดซอฟต์พาวเวอร์อาหารไทยทั้งหมด 6 รางวัล ได้แก่

* เมนูกะเพราจากร้านเผ็ดมาร์ค 
* เมนูส้มตำจากร้านเผ็ดเผ็ด 
* เมนูข้าวเหนียวมะม่วงจากร้านข้าวเหนียวมะม่วงป้าเล็ก-ป้าใหญ่ (วงเวียน 22)
* เมนูหมูกระทะจากร้านเฮงเฮง หมูกระทะ 
* เมนูผัดไทยจากร้านบ้านใหญ่ ผัดไทยเตาถ่าน
* เมนูชาไทยจากร้าน Karun Thai Tea 

นอกจากนี้ ยังมีรางวัลสุดยอดร้านอาหารไทยประจำภูมิภาค 5 รางวัล และกว่า 600 ร้านทั่วประเทศที่ได้รางวัล โดยทุกรางวัลได้รับคัดเลือกมาจากเรตติ้งและรีวิวของผู้ใช้งานที่กินจริงกว่า 26 ล้านคน

คุณยอด ชินสุภัคกุล ประธานเจ้าหน้าที่บริหาร LINE MAN Wongnai ในฐานะตัวแทนภาคเอกชน มาร่วมเป็นส่วนหนึ่งในการผลักดันซอฟต์พาวเวอร์อาหารไทย ตามแนวนโยบายของรัฐบาล โดยหวังให้สัญลักษณ์ User’s Choice เป็นส่วนหนึ่งที่ช่วยขับเคลื่อนวงการอาหารไทย เชื่อมโยงผู้คนผ่านการกิน ช่วยยกระดับ สร้างศักยภาพให้กับร้านอาหารไทย โดยเฉพาะร้านอาหารเล็ก ๆ ทั้งในเมืองหลักและเมืองรอง เพื่อสร้างงาน สร้างรายได้ และสร้างชื่อเสียงให้กับประเทศไทยในเวทีโลก

งานมอบรางวัลปีนี้มี ‘คุณแพทองธาร ชินวัตร’ ประธานคณะกรรมการพัฒนาซอฟต์พาวเวอร์แห่งชาติ ‘นพ.สุรพงษ์ สืบวงศ์ลี’ รองประธานฯ ‘อ.พันศักดิ์ วิญญูรัตน์’ ที่ปรึกษาคณะกรรมการฯ และ ‘เชฟชุมพล แจ้งไพร’ ประธานอนุกรรมการฯ ด้านอาหาร เข้าร่วมงานและร่วมมอบรางวัลสุดยอดร้านอาหารในครั้งนี้ด้วย

"อาหารไทย" ซึ่งเป็นซอฟต์พาวเวอร์ที่สามารถครองใจคนทั่วโลกได้ จึงเป็นหนึ่งในภารกิจสําคัญของคณะกรรมการซอฟต์พาวเวอร์ฯ ที่ต้องอาศัยความร่วมมือจากภาคเอกชน และภาคประชาชน ร่วมกันผลักดัน งานนี้จึงถือเป็นจุดเริ่มต้นในการผนึกกําลังเพื่อผลักดันซอฟต์พาวเวอร์อาหารไทยให้เติบโต และโด่งดังในเวทีโลกต่อไป
