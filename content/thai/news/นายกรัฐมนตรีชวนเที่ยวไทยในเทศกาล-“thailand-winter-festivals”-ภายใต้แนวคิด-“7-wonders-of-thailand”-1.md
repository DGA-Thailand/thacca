---
title: นายกรัฐมนตรีชวนเที่ยวไทยในเทศกาล “Thailand Winter Festivals” ภายใต้แนวคิด
  “7 Wonders of Thailand”
image: /images/news/464745670_122190874208197611_8440338780066341327_n-3.jpg
date: 2024-10-29
draft: false
tags:
  - festival
---
วันที่ 29 ตุลาคม 2567 ณ ตึกสันติไมตรี ทำเนียบรัฐบาล นางสาวแพทองธาร ชินวัตร นายกรัฐมนตรี ในฐานะประธานกรรมการยุทธศาสตร์ซอฟต์พาวเวอร์แห่งชาติ ร่วมแถลงข่าวเปิดเทศกาล ‘Thailand Winter Festivals’ ภายใต้แนวคิด “7 Wonders of Thailand” 



เทศกาลครั้งนี้ คณะอนุกรรมการขับเคลื่อนอุตสาหกรรมด้านเฟสติวัล (Festival) และกระทรวงการท่องเที่ยวและกีฬา โดยการท่องเที่ยวแห่งประเทศไทย ร่วมกับหน่วยงานพันธมิตรทั้งภาครัฐและเอกชน เตรียมจัดกิจกรรมในช่วงเวลาพิเศษของประเทศไทย ระหว่างเดือนพฤศจิกายน-ธันวาคมนี้



โดยนายกรัฐมนตรี กล่าวว่า ‘Thailand Winter Festivals’ จะเป็นการเฉลิมฉลองเทศกาลช่วงฤดูหนาวครอบคลุมทั่วทั้งประเทศ ไม่ว่าจะงานลอยกระทง งานประดับแสงไฟในกรุงเทพฯ (Bangkok Illumination) และเมืองใหญ่ ไปจนถึงงานเคาท์ดาวน์ต้อนรับปีใหม่ปี 2568  



ไม่เพียงเท่านั้น นายกรัฐมนตรียังกล่าวอีกว่า ‘Thailand Winter Festivals’ จะเป็นการส่งสัญญาณให้คนทั่วโลกรู้ว่า ประเทศไทยมีเสน่ห์ มีสีสัน และจะเป็นการส่งเสริมอุตสาหกรรมท่องเที่ยวไทยให้โดดเด่น สามารถสร้างงาน สร้างรายได้ให้กับประชาชน กระจายรายได้สู่ท้องถิ่น และผลักดันประเทศไทยสู่การเป็น World’s Festival Destination 



ด้าน 'นายสรวงศ์ เทียนทอง' รัฐมนตรีว่าการกระทรวงการท่องเที่ยวและกีฬา กล่าวว่า 'คณะอนุกรรมการขับเคลื่อนอุตสาหกรรมด้านเฟสติวัล' และ 'กระทรวงการท่องเที่ยวและกีฬา' ได้ขับเคลื่อนการทำงานร่วมกับ 'กระทรวงวัฒนธรรม' และ 'กรุงเทพมหานคร' รวมถึงหน่วยงานพันธมิตรภาครัฐและภาคเอกชน เพื่อผลักดันประเทศไทยสู่การเป็น World Class Event Hub ด้วยการยกระดับเทศกาลของไทยสู่เทศกาลระดับโลก รวมถึงดึงเทศกาลระดับโลกเข้ามาจัดในประเทศไทย เพื่อสร้างรายได้ ชื่อเสียง และภาพลักษณ์ที่ดีให้กับประเทศไทยสู่สายตานักท่องเที่ยวทั่วโลก 



และยังกล่าวอีกว่า ‘Thailand Winter Festivals’ จะเป็นเทศกาลที่ส่งมอบประสบการณ์ความสุขในปลายปี เพื่อเชิญชวนให้นักท่องเที่ยวทั้งในประเทศและต่างประเทศได้สัมผัสความมหัศจรรย์ของกิจกรรมใน 7 หมวด ภายใต้แนวคิด “7 Wonders of Thailand” ได้แก่ 1) เทศกาลลอยกระทง 2) เทศกาลส่งท้ายปีเก่าต้อนรับปีใหม่ 3) เทศกาลดนตรี 4) กีฬา 5) อาหาร 6) วัฒนธรรม และ 7) เทศกาลแสงสี  



พร้อมกันนี้ นายกรัฐมนตรี คณะรัฐมนตรี และคณะกรรมการจัดงาน ‘Thailand Winter Festivals’ ได้ร่วมชมกิจกรรมตัวอย่างความอลังการของ Bangkok Illumination ที่ยกแสงสีเสียงมาโชว์กันถึงทำเนียบรัฐบาล เพื่อย้ำว่า ‘Thailand Winter Festivals’ ปีนี้จะไม่ใช่งานแบบที่เคยเป็นมา ปลายปีนี้ประเทศไทยจะเต็มไปด้วยแสงสีและเสน่ห์ใหม่ๆ ที่ผสมกับวัฒนธรรมอันเป็นเอกลักษณ์ของประเทศไทยอย่างยิ่งใหญ่แบบที่ไม่เคยเกิดขึ้นมาก่อน
