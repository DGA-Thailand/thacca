---
title: ตามมาติดๆ! UNESCO รับรอง “เสื้อเคบายา” เป็นมรดกวัฒนธรรมร่วม 5 ประเทศอาเซียน
image: /images/news/469025237_122198656724197611_158461650536643175_n-1-.jpg
date: 2024-12-05
draft: false
tags:
  - fashion
---
หลังจากพึ่งประกาศรับรอง “ต้มยำกุ้ง” ของไทยให้ขึ้นทะเบียนเป็นรายการตัวแทนมรดกวัฒนธรรมที่จับต้องไม่ได้ของมนุษยชาติ เมื่อเวลา 02.00 น. (เวลาประเทศไทย) ไปหมาดๆ



ล่าสุดเมื่อช่วงค่ำที่ผ่านมา ที่ประชุมคณะกรรมการระหว่างรัฐบาลเพื่อการสงวนรักษามรดกวัฒนธรรมที่จับต้องไม่ได้ ครั้งที่ 19 (The ninteenth session of the Intergovernment Committee for the Safeguarding of the Intangible Cultural Heritage : IGC-ICH) ของ UNESCO ได้ประกาศรับรอง “เสื้อเคบายา (Kebaya)” เป็นรายการตัวแทน “มรดกวัฒนธรรมที่จับต้องไม่ได้ของมนุษยชาติ” ร่วมกันของ 5 ประเทศอาเซียน ได้แก่ ไทย มาเลเซีย บรูไน อินโดนีเซีย และสิงคโปร์



“เสื้อเคบายา” เป็นเสื้อผ้าสตรีในกลุ่มวัฒนธรรมเปอรานากัน (Peranakan) หรือ บาบ๋า-ย่าหยา (Baba-Nyonya) ซึ่งเป็นวัฒนธรรมผสมผสานร่วมกันระหว่างจีนโพ้นทะเลและคนพื้นถิ่นในคาบสมุทรมลายูและหมู่เกาะอินโดนีเซีย โดยในประเทศไทยวัฒนธรรมการสวมใส่เสื้อเคบายาพบในบริเวณภาคใต้ เช่น สตูล ตรัง กระบี่ ระนอง พังงา โดยเฉพาะในจังหวัดภูเก็ต ซึ่งเป็นพื้นที่ที่มีชุมชนชาวจีนหนาแน่น ที่มักสวมใส่เสื้อเคบายาในงานทางการสำคัญ เช่น พิธีการแต่งงาน หรือพิธีการทางศาสนา เป็นต้น



เสื้อเคบายา จึงเป็นตัวสะท้อนถึงวิถีชีวิตของผู้คนในคาบสมุทรมลายู การผสมผสานทางวัฒนธรรมโพ้นทะเล ความเชื่อและประเพณีท้องถิ่น รวมถึงทักษะความชำนาญของศิลปินท้องถิ่นในการตัดเย็บผ้าที่ประณีตงดงาม ทำให้รัฐบาลไทยขึ้นทะเบียนเสื้อเคบายาเป็นบัญชีมรดกภูมิปัญญาทางวัฒนธรรมชาติ ประจำปี 2555



การรับรอง “เสื้อเคบายา” เป็นมรดกวัฒนธรรมที่จับต้องไม่ได้ของมนุษยชาติขององค์การยูเนสโก ถือเป็นหมุดหมายสำคัญที่ประกาศว่า "วัฒนธรรมการแต่งกายท้องถิ่นนั้นสามารถเป็นซอฟต์พาวเวอร์ร่วมกันของภูมิภาคได้" ซึ่งนอกจากจะเป็นการส่งเสริมให้เกิดการอนุรักษ์และสืบทอดมรดกทางวัฒธรรมร่วมกันแล้ว ยังเป็นการส่งเสริมบทบาทของประเทศไทยบนเวทีโลกในการร่วมมือด้านวัฒนธรรมและความสัมพันธ์อันดีระหว่างประเทศในภูมิภาคเอเชียตะวันออกเฉียงใต้อีกด้วย
