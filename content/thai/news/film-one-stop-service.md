---
title: "ปลดล็อกอีกอุปสรรค! ถ่ายหนังในกรุงเทพ ไม่ยุ่งยากอีกต่อไป"
image: "/images/news/film-one-stop-service.jpeg"
date: 2024-02-09T20:42:54+07:00
draft: false
tags:
  - film
  - bangkok
---

เปิดแล้วอย่างเป็นทางการ! “ศูนย์ประสานงานการถ่ายทำภาพยนตร์ในพื้นที่กรุงเทพฯ” หรือ Bangkok Filmmaking Coordinator Center (BFMCC) ที่อาคารทำการส่วนการท่องเที่ยว (ศูนย์บริการนักท่องเที่ยว) ถนนพระอาทิตย์ เขตพระนคร

ศูนย์ One Stop Service ในการประสานงานเพื่อขออนุญาตถ่ายทำภาพยนตร์ในพื้นที่กรุงเทพมหานคร รวมถึงการให้ข้อมูลกฎระเบียบต่าง ๆ ที่เกี่ยวข้อง เพื่อลดขั้นตอน เพิ่มความชัดเจน อำนวยความสะดวกให้ทั้งกองถ่ายภาพยนตร์ไทย และภาพยนตร์จากต่างประเทศสามารถดำเนินการได้อย่างสะดวกและรวดเร็วจบในที่เดียว

นับเป็นอีกหนึ่งเรื่องของหน่วยงานภาครัฐ อย่างกรุงเทพมหานคร นำโดย 'ผู้ว่าฯ ชัชชาติ' ซึ่งเป็นหนึ่งในคณะกรรมการพัฒนาซอฟต์พาวเวอร์แห่งชาติ เล็งเห็นความสำคัญ เพราะเป็นอีกหนึ่งช่องทางในการโปรโมตประเทศไทย คือการถ่ายทำภาพยนตร์ในกรุงเทพมหานคร ซึ่งแต่เดิมเป็นเรื่องที่ยุ่งยาก และต้องขอเอกสารมากมายมหาศาล ใช้เวลาเป็นเดือน ๆ ซึ่งอาจทำให้เสียโอกาสในการทำให้คนรู้จักกรุงเทพฯ และประเทศไทยในมุมมองใหม่ ๆ 

ส่วนในพื้นที่ต่าง ๆ ทั่วประเทศ เรากำลังเร่งดำเนินการปลดล็อกอุปสรรคเหล่านี้ เพื่อให้ประเทศไทยมีความ “เฟรนด์ลี่” กับกองถ่ายชั้นนำทั่วโลกที่จะเข้ามาใช้พื้นที่สาธารณะในประเทศไทยในการถ่ายทำภาพยนตร์ ซึ่งกองถ่ายเหล่านี้เป็นส่วนหนึ่งของการนำพาวัฒนธรรม และสถานที่ท่องเที่ยวในไทยไปปรากฏในภาพยนตร์ที่ฉายไปทั่วโลก รวมถึงสร้างงานและสร้างรายได้ให้กับคนไทยอย่างมหาศาล!