---
title: คุณแพทองธารประกาศผลักดันเสน่ห์อีสานสานต่อคุณพ่อผ่าน “THACCA”
image: /images/news/448406624_122156997698197611_6714969899669311852_n-1-.jpg
date: 2024-06-16
draft: false
tags:
  - splash
---
คุณแพทองธารประกาศผลักดันเสน่ห์อีสานสานต่อคุณพ่อผ่าน “THACCA” เชิญชวนร่วมงาน THACCA SPLASH : Soft Power Forum 2024

แพทองธาร ชินวัตร ประธานคณะกรรมการพัฒนาซอฟต์พาวเวอร์แห่งชาติ กล่าวเปิดงานสัมมนาเศรษฐกิจอีสาน (ISAN Insight Summit 2024) ที่เซนทรัลพลาซ่าขอนแก่น จ.ขอนแก่น เมื่อวันที่ 14 มิถุนายนที่ผ่านมา ในหัวข้อ “ISAN Soft Power โอกาสและความท้าทาย ในการพลิกเศรษฐกิจอีสาน ให้รุ่งเรืองและยั่งยืน”

ซอฟต์พาวเวอร์ คือ ‘เสน่ห์’ เสน่ห์ที่ดึงดูดใจเราให้หลงรักและชื่นชอบ เหมือนสินค้าแบรนด์ต่างๆ ก็มีเสน่ห์ที่ดึงดูดให้เราเลือกซื้อสินค้าจากแบรนด์นั้นๆ รัฐบาลจึงตั้งใจสร้างเสน่ห์ความเป็นไทย เพื่อสร้างแรงดึงดูดจากลงทุนจากต่างประเทศ และเพื่อสร้างเศรษฐกิจของประเทศไทยให้กลับมาเฟื่องฟู

วัฒนธรรมอีสานมีเสน่ห์เหลือล้น ทั้งภาษา ภูมิปัญญา วิถีชีวิต และอาหาร อาหารอีสานเป็นอาหารยอดนิยมที่มีทั่วทุกภูมิภาค ไม่มีใครที่ไม่ชอบอาหารอีสาน ดนตรีอีสานก็เป็นอีกหนึ่งวัฒนธรรมที่ได้รับความนิยมทุกภูมิภาค ทุกวันนี้ไม่มีใครไม่ฟังเพลงอีสาน ไม่มีใครไม่รู้จักหมอลำ นี่คือซอฟต์พาวเวอร์ของคนอีสาน

รัฐบาลตั้งใจผลักดันวัฒนธรรมอีสานเพื่อแก้ไขปัญหาความยากจนในพื้นที่ภาคอีสานมาตั้งแต่ยุครัฐบาลไทยรักไทย จึงเกิดแนวคิด “กันดารคือสินทรัพย์” และรัฐบาลปัจจุบันกำลังสานต่อภารกิจนั้น

“กันดารคือสินทรัพย์” เกิดขึ้นจากมองเห็นศักยภาพของคนอีสานที่ไม่เคยย่อท้อต่อความกันดารของภูมิประเทศ ความกันดารกลับกลายมาพลังที่ทำให้คนอีสานเป็นนักสร้างสรรค์วัฒนธรรม ส่งออกวัฒนธรรมจนได้รับการยอมรับ สู้อย่างไม่ย่อท้อจนทำให้คำว่า “คนอีสาน” ที่เคยถูกดูถูก ดูแคลน ตลอดหลายสิบปีที่ผ่านมากลายเป็นที่ยอมรับ และภาคภูมิใจ และนี่คือคำนิยามของคำว่า “นักสู้”

รัฐบาลมีนโยบายที่มุ่งมั่นจะพัฒนาอุตสาหกรรมสร้างสรรค์อย่างเป็นระบบ ตั้งแต่ต้นน้ำคือการสร้างศักยภาพของคนไทย กลางน้ำคือการสร้างระบบนิเวศทางวัฒนธรรมเพื่อรองรับศักยภาพของคนไทย และปลายน้ำคือการส่งออกศักยภาพวัฒนธรรมสร้างสรรค์ของคนไทยสู่ตายตาคนทั่วโลก

THACCA จะเป็นหน่วยงานที่จะเข้ามาดูแลอุตสาหกรรมวัฒนธรรมสร้างสรรค์ 11 อุตสาหกรรมทั้งระบบ เป็นศูนย์การเรียนรู้ ฝึกทักษะสร้างสรรค์ด้านต่างๆ โดยมีเป้าหมายในปี 2570 วัฒนธรรมสร้างสรรค์ไทยไม่ว่าจะด้านกีฬา ดนตรี แฟชั่น ภาพยนตร์ ละคร ซีรีส์ หรือเทศกาลสำคัญๆ ของไทย ต้องได้รับการยอมรับ ได้รับการพูดถึง และต้องโลดแล่นไประดับโลก

งาน THACCA SPLASH : Soft Power Forum 2024 ที่จะจัดขึ้นวันที่ 28-30 มิถุนายน 2567 ณ ศูนย์การประชุมแห่งชาติสิริกิติ์ จะเป็นการประกาศอย่างเป็นทางการว่า ซอฟต์พาวเวอร์ไทย “พร้อมแล้ว” และงานนี้จะเป็นพื้นที่สร้างโอกาส สร้างแรงบันดาลใจ เติมเต็มพลัง และสานความฝันทุกคนให้เป็นจริง ตลอด 3 วันทุกคนสามารถเข้าร่วมได้โดย “ไม่มีค่าใช้จ่าย” นี่คือภารกิจของรัฐบาลที่จะช่วยส่งเสริมศักยภาพ ความสามารถของคนไทย ให้กระจายไปทั่วโลก
