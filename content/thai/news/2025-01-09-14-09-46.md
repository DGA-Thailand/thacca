---
title: THACCA x Melco ประกาศจัดงาน "Global Soft Power Talks" กับผู้เชี่ยวชาญ 5
  อุตสาหกรรมสร้างสรรค์ระดับโลก พร้อมประกาศให้ทุนส่งเด็กไทยบินเรียนไกลต่างประเทศ
image: /images/news/ปกเว็บ.jpg
date: 2025-01-09
draft: false
tags:
  - collaboration
---
เมื่อวันที่ 8 ม.ค. 68 คณะกรรมการยุทธศาสตร์ซอฟต์พาวเวอร์แห่งชาติ (THACCA) ประกาศความร่วมมือครั้งสำคัญกับ Melco Resorts & Entertainment บริษัทผู้นำในด้านความลักซูรี่และความบันเทิงระดับโลก จัดงาน “THACCA Global Soft Power Talks” เพื่อสร้างแรงบันดาลใจด้านนวัตกรรมและกำหนดกลยุทธ์ทางวัฒนธรรมของประเทศไทย ในหัวข้อ “The New Rules of Soft Power” โดยในงานจะรวบรวมผู้นำทางความคิด ผู้เชี่ยวชาญระดับโลก รวมถึงผู้นำด้านวิสัยทัศน์ชาวไทย มาร่วมสำรวจศักยภาพของไทยในการสร้างความสำเร็จบนเวทีโลก ในวันที่ 24 ก.พ. 2568 นี้

![](/images/untitled-design-1-.jpg)

## THACCA พร้อมยกระดับอันดับ Global Soft Power Index ประเทศไทย

“นพ.สุรพงษ์ สืบวงศ์ลี” ประธานกรรมการพัฒนาซอฟต์พาวเวอร์แห่งชาติ เผยว่า THACCA ประกาศความร่วมมือกับ Melco ครั้งนี้ ช่วยให้เราสามารถขยายความสามารถของคนไทยและสินทรัพย์ทางวัฒนธรรมของเราให้ได้รับการยอมรับทั่วโลก ผ่านโครงการอย่าง ‘THACCA Global Soft Power Talks’ และเราหวังที่จะจุดประกายความคิดสร้างสรรค์ ความร่วมมือ และโอกาสใหม่ๆ ที่จะเสริมสร้างสถานะของประเทศไทยบนเวทีโลก และเรายังมีความมุ่งมั่นที่จะยกระดับอันดับของประเทศไทยในดัชนี Global Soft Power Index ในปีหน้าและอนาคตต่อไปด้วยเช่นกัน

![](/images/01_09-เตรียมงานใหญ่-ส่งเด็กไทยเรียนนอกฟรี_fb_12.jpg)

โครงการดังกล่าว สอดคล้องกับพันธกิจของ THACCA ที่ต้องการรวมพลังจากผู้มีส่วนร่วมในวงการสร้างสรรค์และวัฒนธรรม เพื่อขับเคลื่อนประเทศไทยให้ก้าวขึ้นเป็นผู้นำด้านซอฟต์พาวเวอร์ระดับโลก ทั้งยังเสริมสร้างความมุ่งมั่นของรัฐบาลไทยที่ให้การสนับสนุนอุตสาหกรรมสร้างสรรค์ตลอดระยะเวลาที่ผ่านมา ผ่านการลงทุนในโครงสร้างพื้นฐานดิจิทัล มาตรการลดหย่อนภาษีสำหรับอุตสาหกรรมสร้างสรรค์ และโครงการส่งเสริมวัฒนธรรมไทยในเวทีโลก 

> เราได้วางรากฐานเพื่อการเติบโตอย่างยั่งยืนในเศรษฐกิจดิจิทัลและเศรษฐกิจสร้างสรรค์ ผ่านการสนับสนุนนวัตกรรมและการพัฒนาทักษะโดยร่วมมือกับภาคธุรกิจและสถาบันการศึกษาต่างๆ ในประทศ
> .
> ความร่วมมือดังกล่าวยังสนับสนุนวิสัยทัศน์ของนายกรัฐมนตรี ในการเสริมสร้างสถานะของประเทศไทยในภาคการท่องเที่ยวระดับลักซูรี่และอุตสาหกรรมสร้างสรรค์ โดยใช้ซอฟต์พาวเวอร์เป็นเครื่องมือสำคัญในการขับเคลื่อนการเติบโตอย่างยั่งยืน

![](/images/01_09-เตรียมงานใหญ่-ส่งเด็กไทยเรียนนอกฟรี_fb_13.jpg)

## Melco พร้อมร่วมมือทุกมิติ ยินดีให้ทุนเด็กไทยไปฝึกงานฟรีกับผู้เชี่ยวชาญระดับโลก 3 เดือน

ด้าน “ลอว์เรนซ์ โฮ” ประธานและประธานเจ้าหน้าที่บริหารของ Melco Resorts & Entertainment กล่าวว่า เรามีประสบการณ์อันโดดเด่นในการใช้แพลตฟอร์มวัฒนธรรมระดับพรีเมียมเพื่อเพิ่มอิทธิพลในระดับนานาชาติ 

“ความสำเร็จของ Melco มาจากความสามารถของเราในการผสมผสานความลักซูรี่ วัฒนธรรม และความคิดสร้างสรรค์ เพื่อสร้างประสบการณ์ที่เปลี่ยนแปลงไป เรารู้สึกเป็นเกียรติอย่างยิ่งที่ได้ร่วมมือกับ THACCA ในการเดินทางสู่การเปลี่ยนแปลงในครั้งนี้ มรดกทางวัฒนธรรมและศักยภาพด้านความคิดสร้างสรรค์ของไทยทำให้ประเทศนี้เป็นผู้นำโดยธรรมชาติในด้านซอฟต์พาวเวอร์ บทบาทของเราคือการนำความเชี่ยวชาญระดับโลก มาใช้ส่งเสริมการแลกเปลี่ยนความรู้และเสริมศักยภาพให้กับคนไทยเพื่อบรรลุศักยภาพสูงสุดในเวทีนานาชาติ”

สำหรับเวทีดังกล่าว จะเป็นเวทีสำคัญสำหรับผู้มีส่วนเกี่ยวข้องทั้งไทยและนานาชาติ ในการแบ่งปันมุมมอง สร้างความร่วมมือ และกำหนดอนาคตของกลยุทธ์ซอฟต์พาวเวอร์ของประเทศไทย โดยภายในงาน นายกรัฐมนตรี แพทองธาร ชินวัตร จะมาเป็นประธานในการเปิดงาน

นอกจากนั้น จะมีเชฟผู้มีชื่อเสียงระดับโลก อย่าง อลัง ดูคาส (Alain Ducasse) ผู้ครองดาวมิชลินถึง 21 ดวง และเซสชันพิเศษจากผู้นำระดับโลกในสาขาต่างๆ อาทิ แมธทิว เลฮานเนอร์ (Mathieu Lehanneur) นักออกแบบคบเพลิงโอลิมปิกปี 2024 ที่ปารีส และหนึ่งใน 100 ครีเอทีฟระดับแนวหน้าตามการจัดอันดับของ Architectural Digest และอีกมากมาย

และความร่วมมือครั้งนี้จะเปิดโอกาสพิเศษสำหรับคนไทยที่มีศักยภาพโดดเด่น 5 คน ให้ได้เข้าร่วมโปรแกรมการฝึกอบรมสุดเข้มข้นเป็นเวลา 3 เดือน กับผู้เชี่ยวชาญระดับโลกในศูนย์กลางแห่งความคิดสร้างสรรค์ทั่วโลกทั้ง สหรัฐอเมริกา สหราชอาณาจักร อิตาลี ฝรั่งเศส และมาเก๊า โดยผู้เข้าร่วมจะได้รับคำปรึกษาเฉพาะบุคคล พร้อมการสนับสนุนค่าที่พัก ค่าเดินทาง และทรัพยากรอย่างครบครัน เพื่อให้พวกเขาสามารถดึงศักยภาพออกมาได้สูงสุด 

สำหรับผู้ที่สนใจสามารถดูข้อมูลเพิ่มเติมเกี่ยวกับโปรแกรมได้ที่ https://thaccaxmelcoacademy.com/ 

![](/images/01_09-เตรียมงานใหญ่-ส่งเด็กไทยเรียนนอกฟรี_fb_6.jpg)

![](/images/01_09-เตรียมงานใหญ่-ส่งเด็กไทยเรียนนอกฟรี_fb_11.jpg)

![](/images/01_09-เตรียมงานใหญ่-ส่งเด็กไทยเรียนนอกฟรี_fb_4.jpg)

![](/images/01_09-เตรียมงานใหญ่-ส่งเด็กไทยเรียนนอกฟรี_fb_3.jpg)
