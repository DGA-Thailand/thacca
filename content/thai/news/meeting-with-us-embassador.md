---
title: ไทยพร้อมแล้ว! ยกคณะซอฟต์พาวเวอร์ คุยทูตสหรัฐ ชูจุดขายใหม่ของประเทศ
image: /images/news/meeting-with-us-embassador.jpg
date: 2024-02-13
draft: false
description: แพทองธาร ชินวัตร รองประธานคณะกรรมการยุทธศาสตร์ซอฟต์พาวเวอร์แห่งชาติ , นพ.สุรพงษ์ สืบวงศ์ลี เลขานุการคณะกรรมการยุทธศาสตร์ซอฟต์พาวเวอร์แห่งชาติ และคณะ เข้าพบเอกอัครราชทูต โรเบิร์ต เอฟ. โกเดค และคณะ ณ ทำเนียบเอกอัครราชทูตสหรัฐอเมริกาประจำประเทศไทย
tags:
  - committee
---

แพทองธาร ชินวัตร รองประธานคณะกรรมการยุทธศาสตร์ซอฟต์พาวเวอร์แห่งชาติ , นพ.สุรพงษ์ สืบวงศ์ลี เลขานุการคณะกรรมการยุทธศาสตร์ซอฟต์พาวเวอร์แห่งชาติ และคณะ เข้าพบเอกอัครราชทูต โรเบิร์ต เอฟ. โกเดค และคณะ ณ ทำเนียบเอกอัครราชทูตสหรัฐอเมริกาประจำประเทศไทย

โดยได้มีการหารือเพื่อส่งเสริมความร่วมมือระหว่างกันในหลายมิติ ทั้งในระดับรัฐ เอกชน และภาคประชาชน โดยเฉพาะยุทธศาสตร์ซอฟต์พาวเวอร์ซึ่งเป็นนโยบายหลักของรัฐบาล ซึ่งนางสาวแพทองธารได้อธิบายถึงรูปธรรมของนโยบายซอฟต์พาวเวอร์ในการสร้างงาน สร้างรายได้ และเป้าหมายที่จะทำให้ประเทศไทยหลุดพ้นจากกับดักรายได้ปานกลาง

นางสาวแพทองธารได้เล่าถึงการทำงานของคณะอนุกรรมการขับเคลื่อนอุตสาหกรรมในแต่ละด้าน ไม่ว่าจะเป็น
- การดันเทศกาลสงกรานต์ไทยที่ได้รับการประกาศจาก UNESCO ให้เป็นมรดกภูมิปัญญาทางวัฒนธรรมที่จับต้องไม่ได้ของมนุษยชาติ ให้เป็นเทศกาลระดับโลก ผ่านจัดงานเทศกาลมหาสงกรานต์ “Maha Songkran : World Water Festival” ตลอดเดือนเมษายน และการโปรโมทการท่องเที่ยวสงกรานต์ 77 จังหวัด เพื่อสร้างรายได้กว่า 40,000 ล้านบาทเข้าประเทศ
- การดึงดูดให้มีการถ่ายทำภาพยนตร์ในไทยมากขึ้น ผ่านการเพิ่มมาตรการให้ค่าชดเชย (Cash Rebate)
- การสร้างหลักสูตรเพื่อพัฒนาทักษะแรงงานในด้านต่างๆ ผ่านโครงการ “หนึ่งหมู่บ้าน หนึ่งเชฟอาหารไทย” เพื่อรองรับการเพิ่มขึ้นของร้านอาหารไทยในต่างประเทศ รวมถึงการบรรจุมวยไทยในหลักสูตรการศึกษา เป็นต้น

ซึ่งคณะทูตสหรัฐฯ ได้แสดงความสนใจอย่างมาก และพร้อมสนับสนุนนโยบายของไทย ผ่านการพิจารณาบรรจุหลักสูตรด้านซอฟต์พาวเวอร์ต่างๆ สำหรับโปรแกรมนักเรียนแลกเปลี่ยนจาก 50 มหาวิทยาลัย โดยเชื่อว่าจะดึงดูดนักศึกษาอเมริกาให้มาศึกษาในประเทศไทยมากขึ้น