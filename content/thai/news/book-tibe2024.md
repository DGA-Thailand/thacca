---
title: เริ่มแล้ว! เทศกาลหนังสือไทเป 2024 กับพาวิลเลียนไทยในธีม “Borderless หนังสือไร้พรมแดน”
image: /images/news/book-tibe2024.webp
date: 2024-02-20
draft: false
description: เริ่มแล้วกับงานมหกรรมหนังสือนานาชาติไทเป 2024 Taipei International Book Exhibition (TIBE 2024) ตั้งแต่วันที่ 20-25 กุมภาพันธ์ 2567 งานมหกรรมหนังสือที่ใหญ่เป็นอันดับ 4 ของโลก และใหญ่เป็นอันดับ 1 ของเอเชีย รวมถึงเป็นศูนย์กลางการซื้อขายลิขสิทธิ์หนังสือและการจัดแสดงผลงานหนังสือที่ใหญ่ที่สุดในโลกภาษาจีน
tags:
  - book
  - taipei
---

เริ่มแล้วกับงานมหกรรมหนังสือนานาชาติไทเป 2024 Taipei International Book Exhibition (TIBE 2024) ตั้งแต่วันที่ 20-25 กุมภาพันธ์ 2567 งานมหกรรมหนังสือที่ใหญ่เป็นอันดับ 4 ของโลก และใหญ่เป็นอันดับ 1 ของเอเชีย รวมถึงเป็นศูนย์กลางการซื้อขายลิขสิทธิ์หนังสือและการจัดแสดงผลงานหนังสือที่ใหญ่ที่สุดในโลกภาษาจีน

สำหรับพาวิลเลี่ยนหรือบูธหนังสือไทยปีนี้ ได้รังสรรค์ออกมาในธีม “Borderless หนังสือไม่มีพรมแดน” แนวคิดนี้อยากให้คนทั้งโลกที่มาร่วมงานได้สัมผัสถึงเสน่ห์ของประเทศไทยที่สะท้อนผ่านงานวรรณกรรมหนังสือไทย ประเทศไทยที่เปิดกว้าง มีความแตกต่างหลากหลายและอยู่ร่วมกันได้อย่างกลมกลืน ไม่ว่าจะทั้งเพศ วัย ความเชื่อ และเรื่องราวต่างๆ เปรียบเหมือนท้องฟ้าและท้องทะเลที่ไร้ขอบเขต ไม่มีเส้นพรมแดนกั้นขวาง

อีกทั้งประเทศไทยยังเป็นศูนย์กลางของการมอบรางวัลวรรณกรรมสร้างสรรค์แห่งอาเซียนหรือซีไรต์ด้วย ซึ่งเป็นรางวัลที่มอบแก่นักเขียนที่มีผลงานที่ได้รับการยกย่องจากประเทศต่างๆ ในอาเซียน ไทยพาวิลเลียนในงานมหกรรมหนังสือปีนี้จึงออกแบบมาในธีม Borderless หนังสือไร้พรมแดน ไร้ข้อกีดขวาง ไร้เส้นแบ่งขวางนั้นเอง

สำหรับงานมหกรรมหนังสือในครั้งนี้ คณะกรรมการยุทธศาสตร์ซอฟต์พาวเวอร์แห่งชาติ นำโดยคณะอนุกรรมการขับเคลื่อนอุตสาหกรรมด้านหนังสือ พร้อมกับหน่วยงานอีกหลายหน่วยงานไม่ว่าจะเป็น กรมส่งเสริมการค้าระหว่างประเทศ (DITP) สำนักงานส่งเสริมการค้าในต่างประเทศ (สตค.) และสมาคมผู้จัดพิมพ์และผู้จำหน่ายหนังสือแห่งประเทศไทย (PUBAT) จึงร่วมกันผลักดันศักยภาพหนังสือไทย ศักยภาพนักเขียนไทย ศักยภาพคนไทย และเสน่ห์ของประเทศไทยนำเสนอสู่สายตาคนทั้งโลก

ฝากพวกเราทุกคนติดตามกิจกรรมต่างๆ ที่จะเกิดขึ้นในงานมหกรรมหนังสือนานาชาติไทเป 2024 ตลอดทั้ง 5 วันกันด้วยนะ
