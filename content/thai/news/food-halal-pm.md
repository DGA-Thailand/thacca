---
title: ยกระดับอาหาร 'ฮาลาลไทย' ให้ไกลกว่าเดิมด้วย "เนื้อไทยแองกัสสิชล" โดยฝีมือ "เชฟชุมพล บนสายการบินไทย! 
image: /images/news/food-halal-pm.jpg
date: 2024-02-27
draft: false
description: กระทรวงอุตสาหกรรมและทีมผู้ประกอบการฮาลาลไทยเข้าพบนายกรัฐมนตรี นำเสนอศักยภาพตลาดอุตสาหกรรมฮาลาลไทยขยายส่วนแบ่งรายได้ตลาดโลกให้ได้มากกว่าเดิม พร้อมสาธิตเมนูเนื้อไทยแองกัสสิชล ฮาลาล ย่างซอสคั่วกลิ้ง และใบเหรียงผัดกระเทียม เมนูรสไทยสไตล์ปักษ์ใต้บ้านเรา นำเสนออัตลักษณ์อาหารไทยขึ้นการบินไทยสู่สายตาคนทั้งโลก
tags:
  - food
---

กระทรวงอุตสาหกรรมและทีมผู้ประกอบการฮาลาลไทยเข้าพบนายกรัฐมนตรี นำเสนอศักยภาพตลาดอุตสาหกรรมฮาลาลไทยขยายส่วนแบ่งรายได้ตลาดโลกให้ได้มากกว่าเดิม พร้อมสาธิตเมนูเนื้อไทยแองกัสสิชล ฮาลาล ย่างซอสคั่วกลิ้ง และใบเหรียงผัดกระเทียม เมนูรสไทยสไตล์ปักษ์ใต้บ้านเรา นำเสนออัตลักษณ์อาหารไทยขึ้นการบินไทยสู่สายตาคนทั้งโลก

ถ้าเรามองโอกาสระดับโลก อุตสาหกรรมฮาลาลในตลาดโลก มีมูลค่าสูงถึง 2.1 ล้านล้านเหรียญสหรัฐฯ และมีแนวโน้วเติบโตร้อยละ 7.5 ต่อปี แต่ประเทศไทยมีมูลค่าส่งออกสินค้าอาหารฮาลาลในปี 2566 (ม.ค.-พ.ย.) ถึง 216,698 ล้านบาท คิดเป็นส่วนแบ่งทางตลาดเพียง 2.7% ลดลงจาก 10 ปีก่อนที่เคยได้ส่วนแบ่งสูงถึง 4.1% 

โดยส่วนใหญ่ประเทศไทยส่งสินค้าฮาลาลในกลุ่มอาหารฮาลาลที่เป็นวัตถุดิบ เช่น ข้าว ธัญพืช และน้ำตาลทรายเป็นหลัก ประเทศไทยมีผู้ผลิตอาหารฮาลาลกว่า 15,043 ราย มีร้านอาหารฮาลาลมากกว่า 3,500 ร้าน ด้วยศักยภาพของประเทศไทยยังมีโอกาสเพิ่มสัดส่วนการส่งออกไปสู่ตลาดโลกขยายตัวแบ่งตลาดได้อีกมาก หากได้รับการสนับสนุนจากรัฐบาลอย่างจริงจัง 

โดยเมื่อเช้านี้ (27 ก.พ.) ที่ทำเนียบรัฐบาล นายกรัฐมนตรี "เศรษฐา ทวีสิน" และรัฐมนตรีว่าการกระทรวงอุตสาหกรรม "พิมพ์ภัทรา วิชัยกุล" คณะอนุกรรรมการขับเคลื่อนอุตสาหกรรมด้านอาหาร และสถาบันเครือข่ายภาคใต้ ได้ร่วม Kick Off ยกระดับอุตสาหกรรม "อาหารฮาลาลไทย" เพื่อสร้างรายได้ให้กับประเทศและพี่น้องคนไทยในครั้งนี้ด้วย 

เริ่มต้นด้วยการสาธิตเมนูเด็ดอัตลักษณ์อาหารไทยปักษ์ใต้บ้านเรา “เนื้อไทยแองกัสสิชบ ฮาลาล ย่างซอลคั่วคลิ้งและใบเหลียงผัดกระเทียม” จากยอดฝีมือ “เชฟชุมพล” ประธานอนุกรรมการขับเคลื่อนอุตสากรรมด้านอาหาร  ซึ่งเมนูนี้ใช้วัตถุดิบท้องถิ่นจากพื้นที่ภาคใต้ทั้งหมด โดยเฉพาะเนื้อไทยแองกัสสิชลที่เป็นฟาร์มของพี่น้องคนไทยจากจังหวัดนครศรีธรรมราช เพื่อแสดงให้เห็นว่า วัตถุดิบบ้านเรา ปรุงออกมาก็อร่อยไม่แพ้ใคร

นอกจากนี้ยังมีจัดแสดงเมนูอาหารฮาลาลที่จะเสิร์ฟบนเครื่องบินจาก TG Inflight Catering Halal Food Center โดย ครัวการบินไทย สินค้าอาหาร-เครื่องดื่มฮาลาลอื่น ๆ อาทิ เส้นปลาอินทรีย์สด ทูน่าหยอง แกงไตปลาแบบแกะปุ๊บกินได้ปั๊บ เส้นไรแป้งที่กินแล้วไม่อ้วน รวมถึงมีการจัดแสดงสินค้าและบริการต่าง ๆ อาทิ เครื่องสำอางค์ฮาลาล เสื้อผ้าแฟชั่นมุสลิม ที่เราจะส่งออกไปตีตลาด-โกอินเตอร์ อีกด้วย